1: ni la jan ale pi alasa mani en jan ale pi pali ike li kama tawa ona, li kute e ona.
2: ni la kulupu Palisajo en jan pi pali lipu li toki mu, li toki e ni: jan ni li tawa kulupu jan pi pali ike li moku lon poka ona.
3: ni la ona li toki tawa kulupu e toki sona ni:
4: sina ale li jo e soweli len mute. soweli wan li weka tan sina la, jan seme li weka ala tan soweli ante ale lon ma, li alasa ala e wan weka?
5: ona li kama sin tawa sina la, jan seme li pana ala e ona lon luka sina, li pilin ala pona mute?
6: ona li kama sin tawa tomo la, jan seme li kulupu ala e jan poka e jan pona, li toki ala e ni tawa ona: o musi lon poka mi, tan ni: soweli len weka mi li kama sin tawa mi!
7: mi toki tawa sina e ni: sama ni la, musi mute li lon sewi tan pona pi jan wan pi pali ike. musi ala li tan jan pona mute pi pali ike ala.
8: meli li jo e mani lili la, mani wan li weka tan ona la, meli seme li seli ala e ilo suno, li weka ala e ko tan tomo, li alasa ala wawa, tawa ni: mani li kama sin tawa ona?
9: mani li kama sin tawa ona la, meli seme li kulupu ala e jan pona e jan poka, li toki ala e ni: o musi lon poka mi, tan ni: mani weka li kama sin tawa mi.
10: ni la mi toki tawa sina e ni: musi mute li lon kulupu sewi tan pona pi jan wan pi pali ike.
11: ona li toki e ni: jan wan li jo e mije sin tu.
12: mije pi sin nanpa wan li tawa mama ona, li toki e ni: mama, o pana tawa mi e kipisi kama mi pi ijo mani. ni la mama li kipisi e ijo mani, li pana e ijo mani tawa mije sin ona.
13: sike suno pi mute ala li kama la, mije pi sin nanpa wan li wan e ijo ale ona, li open weka tawa ma weka. ma ni la ona li pana weka e ijo mani ale ona tawa lon musi.
14: taso ona li pana weka e ijo ale ona la, tenpo pi moku ala li kama lon ma ale ni. ona li open pilin wile.
15: ona li tawa la, ona li wan e ona tawa jan pi ma ni. jan ni li pana e ona lon ma pali, tawa ni: ona li pana e moku tawa soweli ko.
16: ona li wile mute pana lon insa ona e selo kasi tan moku pi soweli ko. taso jan ala li pana tawa ona.
17: sona li kama sin tawa ona la, ona li toki tawa ona e ni: jan pali pi mute seme pi mama mi li jo e moku mute? taso mi lon ma ni, lon poka moli tan moku ala!
18: mi o lon noka mi, o tawa mama mi, o toki tawa ona e ni: mama o, mi pali ike tawa sewi. mi pali ike tawa sina.
19: tenpo ala kama la mi ken mije sin sina. o pali tawa mi sama tawa jan pali sina.
20: ona li lon noka la, ona li tawa mama ona. ni kin la ona li weka mute. taso ona li lukin e mama ona la, olin suli li kama lawa e pilin ona. ona li tawa wawa tawa mama ona, li pana e ona lon luka, li uta olin e ona.
21: ni la mije sin li toki e ni: mama o, mi pali ike tawa sewi. mi pali ike tawa sina. tenpo ala kama la mi ken mije sin sina. o pali tawa mi sama tawa jan pali sina.
22: ni la mama li toki tawa jan pali ona e ni: o tawa! o alasa e len sijelo pi pona nanpa wan, o len e ona. o alasa e sike tawa luka ona, e supa tawa noka ona.
23: o alasa e soweli mani sin suli, o moli e ona. mi o moku, o pilin pona.
24: tan ni: mije sin mi ni li moli, li lon sin, li weka, li kama sin. ni la ona li open musi.
25: tenpo ni la, mije sin majuna li lon ma pali. ona li kama tawa tomo la, ona li kute e musi kalama e musi tawa.
26: ona li kalama tawa jan pali wan, li open wile sona e ni: ni ale li seme?
27: jan pali li toki tawa ona e ni: mije sama sina li kama sin. mama sina li moli e soweli mani sin suli, tan ni: mije sin ona li kama sin tawa ona li pilin pona.
28: taso mije sin majuna li pilin utala, li wile ala tawa insa. mama ona li tawa, li toki alasa tawa ona.
29: ona li pana e toki ni tawa mama ona: o kute! sike suno ale ni la mi pali tawa sina, li pali ala ike. taso tenpo ala la sina pana tawa mi e soweli mani lili, tawa ni: mi en jan pona mi li ken musi!
30: taso mije sin ni sina li moku ale e ijo mani sina kepeken jan pi esun unpa, li kama sin la, sina moli tawa ona e soweli mani sin suli!
31: taso mama li toki tawa ona e ni: mije sin o, tenpo ale la sina lon poka mi. ijo ale mi li ijo sina.
32: taso musi li pona lon tenpo ni, tan ni: mije sama ni sina li moli, li lon sin, li weka, li kama sin.