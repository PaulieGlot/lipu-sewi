1: sewi Jawe li kama e kala suli, tawa ni: kala suli li moku e jan Jona. tenpo suno tu wan en tenpo pimeja tu wan la, ona li lon insa pi kala suli.
2: jan Jona li toki sewi tawa sewi ona Jawe tan insa pi kala suli.
3: ona li toki e ni: pilin ike mi la mi kalama tawa sewi Jawe. ona li toki tawa mi. tan insa pi ma Sejo la mi kalama. sina kute e kalama mi.
4: sina weka e mi tawa insa pi telo suli. telo li lon poka ale mi. nena telo ale sina en pakala telo ale sina li kama lon mi.
5: mi toki e ni: mi kama weka tan lukin sina. taso mi lukin sin tawa tomo sewi sina.
6: telo li lon poka ale mi tawa kon mi kin. lupa li pini lon mi. kasi telo li sike e lawa mi.
7: mi anpa tawa noka nena. sinpin awen ma li pini lon mi tawa tenpo ale. taso sina sewi e lon mi tan lupa, sewi Jawe mi o.
8: lape li lanpan e mi la, mi sona e sewi Jawe. toki sewi mi li kama tawa sina, li kama tawa tomo sewi sina.
9: jan li awen e sewi nasa la, jan ni li weka tan olin ona.
10: mi pana sewi tawa sina kepeken kalama pi pilin pona e ale tan toki mi. awen li tan sewi Jawe.
11: ni la sewi Jawe li toki tawa kala suli. kala suli li pana tan insa ona e jan Jona tawa ma ko.