1: ? ike a! tenpo wan la, jan mute mute li lon ma tomo Jelusalen. tenpo ni la, jan ala li lon. tenpo wan la, ma tomo Jelusalen li suli tawa ma ale. tenpo ni la, ona li kama sama meli pilin ike tan moli pi mije ona. tenpo wan la, ona li sama meli lawa; ma ante ale li sewi e ona. tenpo ni la, mi mute pi ma tomo Jelusalen li kama sama jan anpa pali.
2: ? tenpo pimeja la, mi mute li pana ike e telo tan oko. telo oko li lon poka sinpin. jan ala pi jan olin ale li pana e pona tawa mi. tenpo pini la, jan lawa mute pi ma ante li pona tawa mi. tenpo ni la, ona ale li kama jan ike tawa jan ale pi ma tomo Jelusalen.
3: ? jan li tawa weka e kulupu &Judea. ona li jan anpa pali li pilin ike mute. ona li lon ma ante li ken ala jo e awen pona. jan ike ona li lanpan e ona. ona li ken ala weka.
4: ? jan ala li lon nasin pi nena &Zion tan ni: lon ma ni la, jan ala li kama li wan e moku suli sewi. jan ala li tawa lupa suli ona pi kama insa. jan sewi ona li mu. meli lili pi ma tomo Jelusalen li pana e telo tan oko tan ni: ona li pilin ike mute.
5: ? jan ike tawa mi mute li anpa e ma tomo li wawa. sewi &YHWH li pana e ike tawa kulupu pi ma tomo Jelusalen tan pali ike ale ona.  jan li lanpan e jan lili pi ma tomo Jelusalen li tawa e ona lon ma ante. 
6: ? tenpo pini la, ma tomo Jelusalen li ma tomo pi pona lukin mute. tenpo ni la, ona li pona lukin ala. kasi ma li lon ala la, soweli pi palisa lawa li moli tan wile moku; jan lawa pi ma tomo li sama soweli ni. ona li wawa lili. tan ni la, ona li ken ala tawa wawa tan jan ike.
7: ? kulupu jan pi ma tomo Jelusalen li pilin ike li tawa kepeken nasin mute li toki insa e ni: tenpo pini la, ma tomo mi li suli. taso tenpo ni la, jan ike tawa mi mute li lanpan e ma tomo. jan ala li pana e pona tawa kulupu jan. jan ike li pakala e ma tomo li pana e kalama uta musi.
8: ? jan pi ma tomo Jelusalen li pali ike mute. nasin ni la, ma tomo li kama sama len jaki. tenpo pini la, jan li sewi e ma tomo. tenpo ni la, ona li ike mute tawa jan sama. jan sama li lukin e ni: ma tomo li kama anpa ike. tenpo ni la, jan pi ma tomo li mu li len e sinpin ona tan ni: ona li apeja mute.
9: ? ma tomo li kama jaki tan ni: jan ona li pali ike. jan ona li wile ala sona e ni: ma tomo li kama seme. tenpo ni la, ma tomo li pakala. jan ala li pana e pona tawa kulupu jan. kulupu jan li toki wawa e ni: sewi &YHWH o lukin e ni: mi mute li pilin ike tan ni: jan ike li anpa e mi.
10: ? jan ike li lanpan e mani ale, e ijo pona ale pi mi mute. mi lukin e jan utala pi ma ante. ona li olin sewi ala e sewi &YHWH li tawa insa pi tomo sewi. jan pi ma ante o tawa ala insa pi tomo ni!
11: ? jan pi ma tomo li mu li alasa e moku. ona li pana esun e ijo pona tan ni: ona li wile e moku li wile moli ala. ona li toki e ni: sewi &YHWH o lukin e mi mute; mi ike tawa jan ale.
12: ? jan pi nasin poka o! lukin la, sina wile ala sona e pakala pi mi mute. sina lukin lon ale la, jan ante ala li pilin ike sama mi. sewi &YHWH li pana e ike tawa mi tan ni: ona li pilin utala tawa mi.
13: ? ona li pana e seli tan kon sewi. seli ni li seli lon insa pi mi mute. supa ma la, ona li pana e ilo alasa tawa noka mi, li weka e ken mi pi tawa noka. ona li weka tan mi. tenpo suno ale la, mi wawa lili.
14: ? sewi &YHWH li kama e ni: pali ike pi mi mute li kama suli tawa mi. ona li wan e pali ike lon anpa lawa mi. tenpo pini la, mi wawa. sewi &YHWH li kama e ni: mi kama wawa lili. ona li ken e ni: jan utala li lanpan e mi mute. taso mi ken ala utala e ona.
15: ? sewi &YHWH li lukin e jan utala wawa pi mi mute li pana e kalama uta musi tawa ona. ona li kama e kulupu suli pi jan utala tan ni: ona li pakala e jan utala lili mi. jan li pali e telo loje nasa la, ona li pakala noka e kili lili lon lupa. nasin sama la, sewi &YHWH li pakala noka e kulupu &Judea.
16: ? ni ale la, mi pana e telo tan oko. oko mi li pana e telo mute. jan ala li pana e pona tawa mi. poka mi la, jan ala li pana e wile tawa mi. jan ike tawa mi mute li anpa e mi. tenpo kama la, jan lili mi li jo ala e ijo pona.
17: ? kulupu pi ma tomo Jelusalen li open e luka li wile e pana pona la, jan ala li pana e pona tawa mi. kulupu pi jan &Jacob la, sewi &YHWH li kama wile e ni: ma lon poka la, jan li kama ike tawa mi li lukin e ma tomo Jelusalen sama len jaki.
18: ? sewi &YHWH li pali tawa mi la, ale li pona tan ni: mi kute ala e toki lawa pi sewi &YHWH. jan ale lon ale o kute e mi o lukin e ni: mi mute li pilin ike mute. tenpo pini la, mi jo e mije lili mute e meli lili mute. tenpo ni la, jan li lanpan e ona li tawa e ona lon ma weka.
19: ? mi mute li toki wile tawa jan pona e ni: o pana e pona tawa mi. taso ona li wile ala pana pona. jan sewi mi en jan lawa mi li lukin e moku la, ona li moli tan wile moku.
20: ? sewi &YHWH o lukin e ni: mi mute li pilin ike mute. insa mi li pilin pakala. mi pilin anpa tan ni: mi kute ala e sina. nasin pi ma tomo la, jan ike li moli e jan kepeken palisa utala. jan li moli tan wile moku.
21: ? mi mute li mu la, jan li kute e mi. taso jan ala li kama pana e pona tawa mi. sewi &YHWH o, mi pakala tan sina. jan ike li pilin pona tan ni: ona li lukin e pali sina. taso o kama e tenpo pi wile sina. jan ike tawa mi o pilin ike sama mi!
22: ? sewi &YHWH o lukin e pali ike pi jan ike o pana e ike tawa ona! sina pana e ike tawa mi tan pali ike mi; nasin sama la, o pana e ike tawa ona! mi toki tawa sina tan ni: mi pilin ike mute; mi mu mute; mi pilin anpa mute.
