1: ! jan poka meli mi o, lukin la sina pona a! lukin la sina pona. oko sina li waso walo lili lon monsi pi linja lawa sina. linja lawa sina li sama kulupu pi soweli mani lili, kulupu ni li tawa anpa tan ma nena Kileta.
2: ! kiwen uta sina li sama kulupu pi soweli len. ona li weka tan telo pi weka jaki. ona ale li sama. ona ala li weka.
3: ! selo uta sina li sama linja loje. uta sina li pona lukin. poka oko sina li sama kipisi pi kili loje pi sike insa mute, lon monsi pi linja lawa sina.
4: ! anpa lawa sina li sama tomo palisa pi jan Tawi, li pona pali. ilo utala awen mute li awen sewi lon ni, li ilo utala awen ale pi jan wawa.
5: ! nena mama tu sina li sama soweli lili pi tu sama, mama ona li soweli pi tawa wawa. ona tu li alasa e moku lon kasi suwi.
6: ! tenpo suno li kama pana e kon sin la, pimeja li kama weka la, tawa tenpo kama ni la, mi tawa e mi, tawa nena suli pi ko kasi pi kon suwi, tawa nena pi ko kasi pi seli sewi.
7: ! jan poka meli mi o, ale sina li pona. ike sijelo li lon ala sina.
8: ! lon poka mi la tan ma Lepanon la, meli pi kama wan o -- o kama tawa lon poka mi tan ma Lepanon. sina o lukin wawa tan sewi pi nena Amana, tan sewi pi nena Seni, tan sewi pi nena Kelemon, tan tomo ma pi soweli alasa suli, tan nena suli pi soweli alasa pi tawa wawa.
9: ! sina wawa e pilin mi, jan sama meli o, meli pi kama wan o. sina wawa e pilin mi, kepeken lukin wan pi oko sina, kepeken linja namako wan pi anpa lawa sina.